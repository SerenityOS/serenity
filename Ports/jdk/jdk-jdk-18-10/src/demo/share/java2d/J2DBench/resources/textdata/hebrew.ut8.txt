
יוניקוד מקצה מספר ייחודי לכל תו, 
לא משנה על איזו פלטפורמה, 
לא משנה באיזו תוכנית, 
ולא משנה באיזו שפה.

באופן בסיסי, מחשבים עוסקים רק במספרים. הם מאחסנים אותיות ותווים אחרים על-ידי הקצאת מספר לכל אחד מהם. בטרם הומצא היוניקוד, היו מאות מערכות קידוד שונות להקצאת המספרים הללו. אף לא אחת מהן יכלה להכיל כמות תווים מספקת. לדוגמא: רק לאיחוד האירופאי נדרשים כמה סוגי קידודים שונים על מנת לכסות את כל השפות המדוברות בו. יתירה מזאת אף לשפה בודדת, כמו אנגלית למשל, לא היה די במערכת קידוד אחת בעבור כל האותיות, סימני הפיסוק והסמלים הטכניים שבשימוש שוטף. 

מערכות קידוד אלו אף סותרות זו את זו. כלומר, שני קידודים יכולים להשתמש באותו מספר לשני תוים נבדלים, או להשתמש במספרים שונים לאותו תו. על כל מחשב (ובמיוחד שרתים) לתמוך במספר רב של מערכות קידוד שונות; אולם כל אימת שנתונים עוברים בין מערכות קידוד או פלטפורמות שונות קיים הסיכון שייפגמו.

יוניקוד משנה את כל זה!
יוניקוד מקצה מספר ייחודי לכל תו, ללא תלות בפלטפורמה, בתוכנית, או בשפה. תקן היוניקוד אומץ על-ידי המובילים בתעשייה כמו Apple‏, HP‏, IBM‏, JustSystem‏, Microsoft‏, Oracle‏, SAP‏, Sun‏, Sybase‏, Unisys‏ ורבים אחרים. יוניקוד נדרש על-ידי תקנים מודרניים כמו XML‏, Java‏, ECMAScript (JavaScript)‎‏, LDAP‏, CORBA 3.0‎‏, WML‏ וכדומה, ומהווה למעשה את היישום הרשמי של תקן ISO/IEC 10646. הוא נתמך על ידי מערכות הפעלה רבות, כל הדפדפנים החדישים, ומוצרים רבים אחרים. הופעת תקן היוניקוד וזמינות הכלים התומכים בו נמנות עם המגמות הכלל-עולמיות החשובות ביותר, אשר מסתמנות לאחרונה בטכנולוגיית התוכנה.

שילוב יוניקוד ביישומי שרת-לקוח או ביישומים רבי-שכבות ובאתרי אינטרנט מאפשר חיסכון ניכר בעלויות לעומת השימוש בסדרות התווים המסורתיות. הודות ליוניקוד, מוצר תוכנה אחד או אתר יחיד ברשת יכול להרחיב את יעדיו למגוון פלטפורמות, ארצות ושפות ללא צורך בשינויים מרחיקים. יוניקוד מאפשר מעבר נתונים דרך מערכות רבות ושונות מבלי שייפגמו.

פרטים אודות הקונסורציום של יוניקוד (Unicode Consortium) 
הקונסורציום של יוניקוד הוא ארגון ללא מטרת רווח שנוסד כדי לפתח, להרחיב ולקדם את השימוש בתקן יוניקוד, אשר מגדיר את ייצוג הטקסט במוצרי תוכנה ותקנים מודרניים. חברים בקונסורציום מגוון רחב של תאגידים וארגונים בתעשיית המחשבים ועיבוד המידע. הקונסורציום ממומן על-ידי דמי-חבר בלבד. החברות בקונסורציום יוניקוד פתוחה לארגונים ולאנשים פרטיים, בכל רחבי העולם, אשר תומכים בתקן יוניקוד ומעוניינים לסייע בהתפתחותו והטמעתו.

למידע נוסף, ראה מילון מונחים, רשימה חלקית של מוצרים מותאמים ליוניקוד, מבוא טכני ו- חומרי עזר [קישורים באנגלית].